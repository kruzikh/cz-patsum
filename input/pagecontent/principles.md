###	Základní principy návrhu
Návrh standardu pacientského souhrnu je založen na následujících principech:
* Hlavním cílem PS je zajištění kontinuity péče a to jak v neodkladné péči, tak při péči plánované.
* Stadard je obsahově kompatibilní s evropským (EUPS), resp. mezinárodním (IPS) standardem pacintského souhrnu
* Standard PS je vysoce strukturovaný a kódovaný, což umožňuje snadněji nalézat informace určitého typu a zajistit přeshraniční interoperabilitu.
* Interoperabilita PS se vztahuje mj. také k českému standardu propouštěcí zprávy z nemocnice.
* Navrhované kódové systémy vycházejí vstříc požadavku na sekundární využití PS (např. pro statistické účely) a přeshraniční interoperabilitu.

Datový obsah pacientského souhrnu je navržen tak, aby jeho základní informační komponenty a bloky mohly být opakovaně využívány také v jiných typech zdravotnické dokumentace nebo v samotném zdravotním záznamu. To znamená nejen minimalizaci nákladů na tvorbu a správu standardů různých druhů zdravotnické dokumentace, ale především minimalizaci nákladů na pořízení a správu informačních systémů poskytovatelů a dále snížení pracnosti a nákladů spojených s transformací (kopírováním a předáváním) informací mezi různými typy zdravotnické dokumentace v rámci jednoho či mezi různými zdravotnickými informačními systémy.

### Účel pacientského souhrnu/ způsoby použití
Lze rozlišit různé způsoby užití souhrnu:
- při urgentní zdravotní péči
- při zajištění kontinuity plánované zdravotní péče
- pro přeshraniční poskytování zdravotní péče
- samotným pacientem nebo jím určenými osobami

Pacientský souhrn, ale také jiné typy zdravotnické dokumentace, jsou pro pacienty nejen důležitým zdrojem informací o vlastním zdravotním stavu, ale také důležitým nástrojem změny jejich chování a začlenění těchto změn do péče o vlastní zdraví. Proto je důležité, aby byl pacientský souhrn srozumitelný, alespoň v nezbytné míře, také pro pacienty. Kódovaný a strukturovaný obsah pacientského souhrnu lze zobrazit podobně jako v případě překladu do cizího jazyka za použití laické terminologie a doplnit o instrukce určené pacientovi, a tím usnadnit komunikaci mezi lékaři a pacientem.
